---
title: "Kayıp Hazine"
excerpt: "Yaşım ilerledikçe, bilgeliğin daha çok bilmekten değil, tam tersine, bizzat deneyimlemediği herşeyin doğruluğunu sorgulamaktan, koşullanmalarından, aidiyetlerinden, kimliklerinden, sahte benliklerinden soyunmaktan geçtiğine daha çok ikna oldum."
date: "2020-10-21"
coverImage: "assets/images/jouwen-wang-UChknR2z5EM-unsplash.jpg"
author:
  name: Ender
  picture: "assets/blog/authors/ender.jpg"
ogImage:
  url: "assets/images/jouwen-wang-UChknR2z5EM-unsplash.jpg"
---

Yaşım ilerledikçe, bilgeliğin daha çok bilmekten değil, tam tersine, bizzat deneyimlemediği herşeyin doğruluğunu sorgulamaktan, koşullanmalarından, aidiyetlerinden, kimliklerinden, sahte benliklerinden soyunmaktan geçtiğine daha çok ikna oldum.

Hepimiz saf, tertemiz, el değmemiş ve masum birer varlık olarak geliyoruz dünyaya; doğal kaynağından gelen saf bilincin temsilcileri olarak.

Sonra o saf bilinç bir anne ve babanın, bir sosyal çevrenin içerisinde zamanla kirleniyor, grileşiyor, herkes kendi doğru bildiklerini, kendi arzu ve isteklerini aşılıyor ve aslında çoğunlukla bunu kendince iyi niyetle yapıyor, ancak nihali olarak bizler hangi çevreden gelmişsek o çevrenin bir ürününe dönüşüyoruz, yetişkinliğe eriştiğimizde, bize ve en baştaki o saf bilince, o masum doğaya ait neredeyse hiçbir şey kalmıyor içimizde.

Bu ne yazık ki hepimizin öyle ya da böyle içinden geçmek zorunda kaldığı doğal bir süreç ve kendini bulma ve özüne dönme çabası da bundan sonra başlıyor. Aslında bu süreç daha çok şey bilmekten ve öğrenmekten değil, doğru bildiklerini sorgulamaktan, kendi koşullanmışlıklarının, benlik duygusunun, sahte kimliklerinin, korunmaya çalışılan imajların farkına varmaktan, o en baştaki saf ve masum doğayı, merakı ve güzelliği tekrar bulmaktan geçiyor.

Kısacası hepimizin, yani insanın hikayesi, bir kaybettiğini bulma arayışından ibaret.

Ama acı olan şu ki çoğumuz birşeyleri kaybetmiş olduğumuzdan dahi haberdar değiliz, günlük telaşlarımızda, tutunduğumuz kimliklerde, kavgalarda, koşuşturmalarda, farklı zamanlarda, farklı insanlarla aynı davranış kalıplarını tekrarlamakta, gün be gün aynı hayatı tekrar tekrar yeniden yaşamaktayız.

Çoğunlukla bu alışkın olduğumuz düzenden kurtulabilmek için onu alt üst eden ani bir hastalık, bir ölüm, bir kaybediş gibi hiç beklemediğimiz ve arzu etmediğimiz bir derde ihtiyaç duyuyoruz. Çünkü çoğunlukla kendimizle yüzleşme cesaretini ancak bundan başka bir seçeneğimiz kalmadığında, ya da eski yaşantımız ve seçimlerimiz bize artık katlanmak istemeyeceğimiz kadar acı yaşattığında bulabiliyoruz. Niyazi Mısri'nin, "derman arardım derdime, derdim bana derman imiş" mısraları ile anlatmaya çalıştığı da bu olsa gerek.

Ama değişmek mümkün, zira hiçbirimiz bir yıl, bir gün hatta bir dakika dahi önceki ile aynı insan olmak gibi bir zorunluluk içerisinde değiliz. Değişebilir ve kaybettiğimiz hazineyi yeniden bulabiliriz. Varlık amacımız ve gerçek anlamda mutlu olmanın tek yolu da bu. Yani daha fazlasına sahip olmak değil, zaten sahip olduğumuz, ama kaybettiğimizi tekrar bulmakta.
